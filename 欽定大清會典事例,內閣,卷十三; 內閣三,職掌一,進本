欽定大清會典事例/內閣/卷十三 內閣三/職掌一/進本SZ1;1

○凡各省將軍、督撫、提鎮、學政、鹽政、順天奉天府尹、盛京五部、本章。俱齎至通政司。由通政司送閣為通本。六部本章。及各院府寺監衙門本章。附於六部之後。統為部本。通本到閣。由漢本房繙貼黃。滿本房照繕清字。移送票籤處。部本於前期一日送閣。有密題者加封。刑部則於例進本外。另具備本二件。以備撤換。不用仍領回。內外臣工慶賀表文。由內閣撰擬定式頒發。屆期呈遞。外藩朝貢呈進金葉蒲葉表文。及各處表牋方物狀。另繕清漢文合璧一分。與原表文一併呈遞。凡侍讀學士以下辦理本章分五所。曰滿本房。滿洲侍讀學士二人。侍讀四人。中書三十九人。貼寫中書二十四人。專司繕寫清字。校正清文。曰漢本房。滿洲侍讀學士二人。漢侍讀學士二人。滿洲侍讀三人。漢軍侍讀二人。滿洲中書三十一人。漢軍中書八人。滿洲貼寫中書十六人。專司繙譯清漢文。漢中書三人繕寫本單。曰蒙古房。蒙古侍讀學士二人。侍讀二人。中書十六人。貼寫中書六人。專司繙譯外藩各部文字。曰滿票籤處。滿洲侍讀三人。滿漢本房兼票籤處。滿洲中書二十人。貼寫中書八人。蒙古房兼票籤處中書二人。曰漢票籤處。漢侍讀二人。漢中書二十七人。專司繕寫清漢票籤。記載諭旨。

欽定大清會典事例/內閣/卷十三 內閣三/職掌一/進本SZ2;1
○順治二年諭。凡陳奏本章。照故明例殊覺遲誤。今後部院一切疏章。可即速奏。候旨遵行。至於各衙門應屬某部者。有應奏事宜。即呈該部轉奏。至直省撫按總兵等官。凡有章奏與某部相涉者。亦必具文該部。部臣即請旨定奪。或部臣不聽。致有遲誤。或部議舛謬。不合事宜。或冤抑苦情。不肯代為上達。或有　劾部臣章奏。俱赴都察院即為奏聞。其有與各部無涉。或條陳政事。或外國機密。或奇特謀略。此等本章。俱赴內院轉奏。
○又議定。凡內外官員題奏本章。不得過三百字。雖刑名錢穀等本。難拘字數。亦不許重複　長。仍將本中大意。撮為貼黃。以便覽閱。其貼黃不許過一百字。如有字數溢額。及多開條款。或貼黃與原本參差異同者。該衙門不得封進。仍以違式糾　。

欽定大清會典事例/內閣/卷十三 內閣三/職掌一/進本SZ8;1
○八年議准。題本奏本。各有格式。字畫多少長短寬窄。原自不同。禮部查照原定格式。通行頒發。如有違錯。照例糾　。

欽定大清會典事例/內閣/卷十三 內閣三/職掌一/進本SZ10;1
○十年諭。今後凡係機密及　劾本章。俱著實封進奏。

欽定大清會典事例/內閣/卷十三 內閣三/職掌一/進本SZ13;1
○十三年諭。向來科道及在京滿漢各官奏摺。俱先送內院。今後悉照部例。徑詣宮門陳奏。其外省所送通政使司題本。及在京各官本章。仍照舊送通政使司。轉送內院。

欽定大清會典事例/內閣/卷十三 內閣三/職掌一/進本SZ17;1
○十七年諭。部院等衙門所奏本章。若即日發下擬旨。本章繁多。關繫重大。恐一時難以致詳。今後各衙門及科道各官本章。俱著於每日午時進奏。候朕披覽。次日發下擬旨。以便詳閱批發。其通政使司所封各項本章。向來先送內閣譯進。今後著該衙門自行封進。朕覽過發譯。如係密本。亦著該衙門不拘時刻封進。

欽定大清會典事例/內閣/卷十三 內閣三/職掌一/進本KX47;1
○康熙四十七年諭。吏兵刑三部彙題之事。朕先屢經明諭。應十日彙題十五日彙題者。即如期具奏。今觀彙題之事。每遲延數月始奏。內有丁憂遷葬終養省親老病乞休等事。有關員缺。不可遲延。傳諭該部。嗣後如期具奏。毋得久稽。

欽定大清會典事例/內閣/卷十三 內閣三/職掌一/進本YZ1;1
○雍正元年諭。國家保障封疆。惟武臣是賴。參將以上。責任尤重。其年老有疾。不能辦理。以致營務廢弛者。自難姑容。但其閒或有久歷戎行。曾著勞績者。情亦可憫。嗣後參將以上有老病之員。該督撫提鎮照例題　。仍將伊從前行閒效力之處。查明繕摺。夾入本章內。同送內閣奏聞。朕酌加恩典。以示篤念舊勞之意。

欽定大清會典事例/內閣/卷十三 內閣三/職掌一/進本YZ2;1
○二年諭。題本題知字樣。俱改奏聞。○又覆准。題奏本章。舊例除刑名錢穀外。不得過三百字。貼黃不得過百字。如字數溢額。許通政司駮回。但緊要章疏。如興利除弊獎善懲惡等事。正須詳明。有裨政治。若限定字數。不許多開款項。必致遺略。嗣後題奏本章。除式樣　頭錯誤外。通政司不得以字數款項多寡違式。擅自駮回。知照各省督撫。轉行文武各衙門。一體遵行。

欽定大清會典事例/內閣/卷十三 內閣三/職掌一/進本YZ3;1
○三年覆准。題奏事件。理應畫一。行令各督撫將軍提鎮。嗣後錢糧刑名兵丁馬匹地方民務所關。大小公事。皆用題本。用印具題。本身私事。俱用奏本。雖有印之官。不准用印。若違題奏定例。交部議處。

欽定大清會典事例/內閣/卷十三 內閣三/職掌一/進本YZ6;1
○六年奉晉。嗣後本內若再有兩引條例者。外省督撫提鎮本章。著通政司駮回。將情由　奏。三
法司本章。著內閣駮回。將情由　奏。

欽定大清會典事例/內閣/卷十三 內閣三/職掌一/進本YZ6;2
○又諭。朕慎重民命。留心刑獄。每於讞決之際。往復審察。至再至三。是以外省每年秋審。亦照朝審之例。悉令三覆奏聞。今思每日所進本章內。有擬以極典及斬絞立決之犯。雖其情罪俱屬重大。律無可寬。然朕心猶欲審慎。而後置之於法。嗣後如遇此等本章。已閱過票籤。交與本房者。著批本官員。照三覆奏之例。進呈三次。候朕再加詳審。然後批發。以副朕欽恤矜慎之至意。

欽定大清會典事例/內閣/卷十三 內閣三/職掌一/進本QL2;1
○乾隆二年覆准。凡和同誘拐之案。援照積匪猾賊充軍等犯彙題之例。一面審擬咨部完結。一面詳記檔案。交保管束安插。嗣後和誘之案。俱令速審照例定擬。咨部完結。統於　底彙題。毋庸逐案題覆。至三犯竊盜。得贓五十兩以下三十兩以上者。原係情罪稍輕。改發煙瘴地方之犯。既經審明贓據確實。即可定擬完結。亦照例於　底彙題一次。

欽定大清會典事例/內閣/卷十三 內閣三/職掌一/進本QL4;1
○四年覆准。嗣後除人命強盜。情罪重大。例應發黑龍江等處者。仍令各督撫特疏具題外。其餘因事擬遣一切軍流等案。如果案犯情節顯明。別無疑竇。俱照誣告反坐之例。令各督撫迅速審擬。咨部完結。統於　底彙題。仍將各案原招造冊。送部查覈。

欽定大清會典事例/內閣/卷十三 內閣三/職掌一/進本QL8;1
○八年諭。本日刑部覆奏福建二案。因此事係該督摺奏。刑部亦即用摺。朕思此二案。該督以事係密奏。故無揭帖。但俱關人命。該部仍具本題覆為是。可將原摺發交該部換本具題。奉旨之後。六科接旨亦不必發鈔。即令該部密行文該省遵旨完結。嗣後各省督撫摺奏事件。有關繫人命。發交部議者。俱著照此辦理。

欽定大清會典事例/內閣/卷十三 內閣三/職掌一/進本QL13;1
○十三年諭。向來各處本章。有題本奏本之別。地方公事則用題本。一已之事則用奏本。題本用印。奏本不用印。其式沿自前明。蓋因其時紀綱廢弛。內閣通政司借公私之名。以便上下其手。究之同一入告。何必分別名色。著將向用奏本之處。概用題本。以示行　之意。

欽定大清會典事例/內閣/卷十三 內閣三/職掌一/進本QL14;1
○十四年諭。朝審情實人犯。例由刑科三覆奏。其後各省秋審亦皆三覆奏。自為慎重民命。即古三刺三宥遺制。謂臨刑之際。必致其詳審。不可稍有忽略耳。非必以三為節也。朕每當勾到之年。置招冊於旁。反覆省覽。常至五六　。必令毫無疑義。至臨勾時。猶必與大學士等斟酌再四。然後予勾。豈啻三覆已哉。若夫三覆奏本章。科臣　遽具題。不無亥豕。且限於時日。豈能逐本呈覽。朕思為政惟當務實。而師古不在徇名。三覆奏之例。行之雖久。實不過具文。若不詳閱招冊。即照例十覆。亦不過照例票旨。此廷臣所共知者。徒事繁文。何益於政。嗣後刑科覆奏。各省皆令一次。朝審仍令三覆。

欽定大清會典事例/內閣/卷十三 內閣三/職掌一/進本QL15;1
○十五年諭。各省督撫　劾不職屬員。或請革職休致。或請降補改教。皆地方公務。並非應行密辦之事。理當繕本具題。方合體制。近來督撫有先具摺奏聞。聲明另疏題　者。尚屬可行。而亦竟有以摺奏代具題者。究於體制未協。著通行各省督撫。凡遇此等　奏。概用題本。以昭慎重。

欽定大清會典事例/內閣/卷十三 內閣三/職掌一/進本QL20;1
○二十年奏准。瘋病殺人。係照過失殺人例收贖。即入於過失殺人之案彙題。毋庸另行彙題。以歸　易。
○又奏准。立決重犯。及侵貪官員限內病故。並奉旨勾決。尚未正典刑。監斃在獄者。仍專本具題。其餘監候人犯病故。隨時咨報刑部。仍於秋審本內彙題。

欽定大清會典事例/內閣/卷十三 內閣三/職掌一/進本QL23;1
○二十三年奏准嗣後各省一切彙題事件。統限開印後兩月內具題。如有遲延。查　議處。再過失殺人、監犯病故、決過重犯三項。駐防旗人脫逃、外遣人犯脫逃、拏獲刨　賊犯、私鹽變價四項。誣告反坐、尊長毆死有服卑幼等項。積匪猾賊、和同姦拐、尋常軍流五項。均令併為一本。以昭畫一。行追贓罰、自理贖鍰二項。分款造冊。統為一本彙題。遞解軍流口糧、支給獄囚口糧二項。分款造冊。統令彙為一本具題。

欽定大清會典事例/內閣/卷十三 內閣三/職掌一/進本QL25;1
○二十五年覆准。裁減本章四件。一、八旗補放官員。向係各該旗帶領引見。述旨後。移咨兵部。仍按月彙題。此本刪。一、改授庶吉士上諭一道。向係具題恭繳。此本刪。仍令繳內閣。一、盛京莊頭等每年糧石數目。向係另本題報。嗣後歸併每年出入糧石並存賸數目本內具題。減去本一件。一、口內莊頭等每年糧石數目。向係另本題報。亦令歸併每年出入糧石並存賸數目本內具題。減去本一件。○又議裁通本十件。一、玉粒告成題本。除順天府耤田告成。照舊具題外。其東三省內。止黑龍江將軍一處題報。令與各省耤穀收成一體咨部。毋庸專本具題。一、鄉飲酒禮。咨部存案。毋庸具題。一、恭繳郵符。咨部彙題。毋庸專本具題。一、各省耕耤日期。咨部存案。毋庸具題。一、各省將軍、副都統、提鎮、奉到敕諭恩詔各日期。咨部查覈。毋庸具題。一、各省副都統、提鎮、恭謝加級紀錄恩。報明該將軍督撫彙題。毋庸專本具題。一、各省三年有無成效事件。報明各該督撫彙題。毋庸各該提鎮專本具題。如有應行展限者。即行報部展限。一、各省並無匪類在營假冒食糧等弊。照例取具印結送部查覈。毋庸按年具題。一、督撫代藩臬謝恩。業經具摺陳奏。毋庸另題。仍令自行報部。一、告病丁憂休致在籍之翰林道府副將以下等官病故。咨部註冊。按季彙題。毋庸專本具題。

欽定大清會典事例/內閣/卷十三 內閣三/職掌一/進本QL29;1
○二十九年覆准。嗣後直省本章。照奏摺敬謹書寫楷字。不得輕墨淡描。以防日久漫漶之弊。至各省督撫銜中。尚有沿襲舊稱。而於現行事宜不符者。交該督撫酌量刪節。至加級紀錄降級留任等項。儻遇應敘應議。吏部有冊可稽。原毋庸本人開寫。惟革職留任。出自特恩。仍應列入銜中。再外省應行具本之武職大員、及學政鹽差等官。其本銜均屬無多。毋庸議減。惟加級紀錄降革留任各字樣。亦照督撫之式。酌量刪節。以示畫一。
○又奏裁通本十二件。一、各省督撫提鎮、三年題報有無成效事件。相沿日久。習為故套。並無可辦理之處。此本刪。一、督撫鹽政各官、恭繳敕諭題本。科鈔到部。並無辦理之處。毋庸專本具題。一、各省同知以下各官。如有呈請更名復姓改籍情事。俱令照例咨部辦理。毋庸具題。一、各省將軍及副都統提鎮各官、奉到敕諭日期。已於乾隆二十五年刪除。至督撫鹽政各官、奉到敕諭日期題本、亦應刪去。一、彙題功加病故。改為咨行辦理。此本刪。一、各省將軍、副都統、提鎮、題報巡查起程日期。改題為咨。一、各省將軍、副都統、提鎮、題報巡查回營日期。亦改題為咨。一、武職都司以下更改姓名。先由該督撫取具印甘各結。咨部辦理。毋庸年底彙題。一、千總呈請終養。各省有咨報者。有題報者。兵部俱附入彙題本內。各該督撫自行畫一咨部。毋庸具題。一、各省題報並無贓贖。俱可咨行辦理。毋庸具題。一、各省題報並無自理贖鍰。俱可咨行辦理。毋庸具題。一、一產三男。向由各省專本具題。嗣後俱令督撫咨報該部。仍於年底彙題。以歸　易。

欽定大清會典事例/內閣/卷十三 內閣三/職掌一/進本QL38;1
○三十八年諭。內閣奏各省大計具題。俱應有藩臬考語清單。隨本進呈。今查直隸等七省。並未一體辦理。請將辦理舛誤之督撫。交部察議等語。各省藩臬考語。督撫於屬員賢否摺內。原俱填註具奏。其隨大計本進呈之處。並非向來久定章程。亦非由朕特旨定例者。第因熊學鵬條奏。部議准行。所有本內夾單。不過存部備查。原未嘗憑此為黜陟。各督撫之辦理參差。尚不得謂之太過。而細覈其舛誤之由。亦必係吏部行文未能明晰所致。非督撫故違成例者可比。此次俱著免其交部。嗣後遇大計之年。著督撫等於藩臬考語另摺具奏時。聲明交部存案。毋庸再於本內夾單。以昭畫一。著為令。

欽定大清會典事例/內閣/卷十三 內閣三/職掌一/進本QL42;1
○四十二年咨准。有關人命擬徒之案。照軍流人犯之例。年終彙題。

欽定大清會典事例/內閣/卷十三 內閣三/職掌一/進本QL42;2
○又咨准。嗣後每年軍流遣犯。同有關人命擬徒案件。併為一本彙題。止須分項摘敘案由。毋庸錄敘全招。仍於本後聲敘某項幾案總數。以歸　易。仍於原招分項另造清冊。送部查覈。
○四十八年議准。嗣後本章內。遇有字典未載之字。著該處查明土音。及如何解釋之處。隨本揭送內閣。以便繙譯對音進呈。
/內閣/卷十三 內閣三/職掌一/進本
○五十九年諭。所有各部院衙門陳奏事件。及內閣呈進本章。嗣後俱毋庸夾看條。一律於應夾看條處。飛黏黃籤。
○六十年議准。各省題奏事件畫一辦理。吏部各款。一、丞倅牧令等官。題升調補並非邊疆苗疆沿河沿海及省會緊要缺分。一、候補試用人員。遇缺分別補署。一、州縣告病勒休改教及　親迴避。一、因公降革處分。照例開復。一、疏防盜案處分。以上五項。均循例具題。毋庸再奏。一、各省官員捐墾荒地。一、大挑一等舉人到省甄別補用。一、各省書院掌教年滿。以上三項。均照年底彙奏事例。改奏為咨。隨案報部備覈。戶部各款。一、接收交代。一、盤查倉庫實儲無虧。一、督撫經徵各關稅課。有贏無絀。及節省水腳銀兩。一、獄囚並遞解軍流口糧報銷。以上四項。均循例具題。毋庸再奏。一、動用耗羡存公等項。一、耗羡實存銀數。一、銅斤鉛錫開幫日期。及依限過境。一、餉鞘關稅銅斤過境。一、新疆應用紬緞。委員起解日期。一、抽收課金、採獲銅斤數目。一、灘地租銀。一、海島居民。並無增添偷住。以上八項。均改奏為咨。隨案報部備覈。禮部各款。一、各省親見七代。一、各省五世同堂。一、耆民請旌。一、改鑄印信關防。以上四項。均循例具題。毋庸再奏。查繳禁書一項。咨部備覈。兵部各款。一、副將以下。題升調補並非沿邊沿海要缺。一、參遊以下。告病勒休等項。及　親迴避。一、節省馬價銀兩。以上三項。循例具題。毋庸再奏。派往屯防換班官兵起程日期一款。隨案咨部備覈。刑部各款。一、尋常命盜案件。一、命盜等案題結後續　州縣等官。以上二項。循例具題。毋庸專奏。一、拏獲逃遣審明辦理。一、通緝逃遣。一、州縣等官分賠盜贓。以上三項。改奏為咨。隨案報部備覈。工部各款。一、修建城垣衙署倉庫營房等項動用銀兩。一、開採硝磺鉛斤。一、估變衙署及入官房屋等項。以上三項。均循例具題。毋庸再奏。修造戰船一項。改奏為咨。隨案報部備覈。
/內閣/卷十三 內閣三/職掌一/進本
○嘉慶五年諭。近來各省陳奏事件。凡本章摺奏內。恭載乾隆年閒皇考諭旨。與嘉慶年閒所降諭旨。一律　寫。殊非敬謹之道。所有各省呈遞本章。經內閣票擬。其　寫不合之處。俱籤出請旨飭行。而各省遞到奏摺。　寫每有參差。未經通飭。嗣後在京各衙門各直省文武大臣。遇有陳奏事件。恭載乾隆年閒皇考諭旨。首行俱用三　。嘉慶年閒。朕節次所降諭旨。首行俱用雙　。均當一體懍遵。不得仍前疏忽。
○七年諭。向來內閣呈進本章。凡遇禮部太常寺等衙門具題之件。有關壇廟典禮者。奏事處呈進時。敬列於是日各本章之前。並豫備盥洗。候朕浣手敬謹披閱。至每日批覽奏摺。奏事處先將外省所遞奏摺呈閱後。始將各部院衙門事件。以次進呈。此內有關繫大祀典禮者。亦一律照常呈進。殊不足以彰誠敬。嗣後禮部太常寺及各衙門具奏事件。除封奏照常呈進外。其
恭遇
天
地
祖
宗大祀各項典禮儀注。或奏摺及綠頭牌內有稱述
尊號之處。本係露封陳奏者。奏事處即照進本之例。先行呈遞。敬候披閱。以昭慎重。
/內閣/卷十三 內閣三/職掌一/進本
○九年諭。御史賈允升奏。請嚴禁穵改題本年月蓋印之處。以防流弊一摺。所奏甚是。足見留心國政。非摭拾浮言者可比。題本末後填寫年月。例用印信鈐蓋。原以防吏胥竄改情弊。近來外省題本。往往於填寫年月之處。多有穵補。即經內閣票出飭行。亦復不加查察。殊非杜弊之道。題本書寫年月之處。乃係末幅。字數無多。若有錯誤。何難接扣另繕。嗣後外省各督撫凡遇題本年月日。俱不准穵改。一有錯誤。即著另換一扣。黏尾接寫。仍將黏接之處鈐印。以杜弊端而符體制。至通政司衙門。遇有題本月日改補者。向俱隨時用揭帖聲明送閣。內閣即票擬飭行。何必逐件題　。徒滋繁瀆。所有近數月閒。內閣票出年月穵補飭行之本。著大學士會同通政司堂官。詳細覈查到閣日期。是否逾限。及月日有無不相符合之處。另行具奏。
○又諭。王汝璧具題乘時買補倉穀一本。已批交該部察覈具奏矣。惟本內將前任撫臣張誠基率寫張巡撫。並未書名。經內閣票擬飭行。尚覺過輕。向來臣下題奏事件。無不書名。今王汝璧於題本內。將張誠基書寫張巡撫者屢見。若該撫於此項題本。曾經寓目。豈有不行改正之理。可見外省習氣。於尋常題本。率委之書吏繕寫。全不留心閱看。實屬疏率。王汝璧著交部議處。嗣後內閣於各省題本。遇有一二字訛錯。小有違式。無關緊要者。仍照舊夾籤請旨飭行。若有似此等舛錯太甚關繫體制之處。即於本內夾片聲明。請旨交部議處。
/內閣/卷十三 內閣三/職掌一/進本
○十一年諭。御史楊世英奏請定題限銓法以防弊竇一摺。據稱嘉慶十年。各直省大計所出之缺。因內閣辦理遲延。致逾二月截缺期限。誠恐有壓缺改選之弊。請將嗣後各直省題本到閣進呈。及吏部題覆。均各明定限期。其此次計典應選各缺。可否以二月到班人員。於三月銓選等語。所奏係為杜弊起見。部例雙單月銓選各缺。皆有一定到班人員。原不容前後挪移。稍滋紊亂。此次內閣具題大計本遲延。業經吏部將承辦之員　奏。查明尚非有心壓閣。但銓政攸關。若俱可因事挪移。不惟雙單月班次混淆。且恐下月應行到班人員。急思得缺。設法鑽營。而承辦之員。又明知處分不重。不惜身為擔任。以巧遂其積壓之私。易滋弊竇。嗣後每屆計典。各直省題本到閣進呈。及吏部題覆。除奏明展限者。另行辦理外。其餘均著明定期限。總不得過二月之期。所有此次應
選各缺。該御史請於三月銓選之處。尚未明晰。均著仍歸於二月銓選。
○十二年奏准。各省具題本章。通政司於交送內閣之日。即將揭帖備文移送各衙門辦理。並聲明交送內閣日期。以憑查覈。本內年月日俱不准穵補。如蓋印之處。有穵補痕　。即照書寫違式之例。票旨飭行。仍將經手人等。分別究辦。
○十三年諭。一日萬幾。豈可稍怠。本月二十二二十三兩日。內閣均未進呈刑名本章。實屬非是。雖因二十一日。朕初得皇長孫。為國家茂衍蕃釐。但究於定制未協。又涉怠於勤政。向來凡遇慶喜令辰。將立決章奏。暫緩呈進。原有一定章程。並無。因誕育皇孫連日不進刑名本章之例。設從前原議章程內。載有此條。朕亦必早為刪除。試思政務殷繁。豈容稍有曠誤。若止將立決章奏。暫為緩進一日。猶屬可行。至尋常刑名事件。即降旨後。尚須俟次年秋審辦理。且屆時亦有情實緩決之分。此時何所避忌。前日朕未見奏遞刑名本章。已覺不愜。乃待至昨日。猶未呈進。似此積壓頻仍。勢必漸形叢脞。豈朕敕幾勤政之意乎。大學士等均著傳旨申飭。嗣後不必如此揣摩。朕非好言祥瑞之主。惟知勤政愛民耳。
/內閣/卷十三 內閣三/職掌一/進本
○又諭。各省本章。凡關繫年月錢糧數目。俱係恭繕壹貳　肆伍陸柒捌玖拾字樣。取其筆畫較多。難於增改。原為防弊起見。惟直隸貴州盛京等衙門及奉天府尹等處。均照常繕寫。筆畫省減既不一律。恐滋弊端。嗣後著一律繕寫。至內閣設有漢本堂侍讀學士侍讀等官。原責令查覈各省進呈本章。分別緩急呈進。若止派中書數人管理。未免事重任輕。嗣後該侍讀學士等。除有兼別處行走者。不能專管外。其專在漢本堂行走之員。所有一切外省本章。著責令督同中書等。詳細覈辦。以昭慎重。
○又諭。大學士慶桂等奏。近日各部院衙門具題本章。較前增多。請先期二日送閣票擬。以昭詳慎一摺。各部院衙門題本。向係先期一日送閣。相沿已久。自應仍循其舊。且內閣所票本籤。即係恭擬諭旨。若立限稍寬。恐壓閣撤換。不免滋弊。惟近日各衙門疏題事件。為數本多。大學士等逐一覈定。分別票擬。兼繕清漢本籤。俱在先期一日之中。為期迫促。亦係實在情形。因念大學士等。理應日贊綸扉。慶桂董誥戴衢亨供職樞廷。勢不能常川到閣。嗣後著祿康費　長麟每日輪流一人到閣。先看本章。伊等雖有應管部旗。於票本亦不致相礙。即遇有奏事引見等事。適值輪應到閣之日。亦不妨於摺內註明。俾無曠誤。如此專以責成。於進本前一日在閣就近覈定。次日進呈之前。軍機處行走之大學士等。仍可再行詳覈。庶票擬不致稽遲。辦理益昭詳慎。
/內閣/卷十三 內閣三/職掌一/進本
○又奏定進本章程。嗣後每年開印以後。封印以前。皆按日進本。惟圜丘、祈穀、常雩、皇帝親詣行禮。前三日齋戒、及祭日、俱不進本。咸豐七年定。冬至 大祀。遣王恭代。前三日不進刑名本。祭日不進本。方澤。社稷壇。太廟時饗、祫祭。皇帝親詣行禮。前三日齋戒。不進刑名本。祭日不進本。日壇、月壇、先農壇、歷代帝王廟、先師廟、皇帝親詣行禮。前二日齋戒。不進立決本。祭日不進刑名本。如遣官行禮。一日不進立決本。嘉慶十九年 諭。凡遇 中祀日期。如親詣行禮。著毋庸進本。咸豐二三年。祭 日壇 月壇。俱前二日齋戒。不進刑名本。祭日不進本。皇帝親祭奉先殿。皇后親祭先蠶壇。俱一日不進立決本。嘉慶二十一年改定。祭 先蠶壇准進立決本。皇帝謁陵日不進本。巡幸盛京。展謁三陵。禮成。升殿慶賀。一日不進本。社稷壇祈祀報祀。皇帝親詣行禮。前三日齋戒、及祭日、俱不進刑名本。如遣官行禮。前三日不進立決本。祭日不進刑名本。三壇祈祀報祀。前二日齋戒、及祭日、俱不進立決本。黑龍潭、龍神廟、祈祀報祀。皇帝親詣行禮。一日不進立決本。高宗純皇帝誕辰不進本。實錄告成恭進日不進本。皇帝御中和殿恭覽實錄日不進本。恭進玉牒日。不進立決本。每月初一日及庚辰日。俱不進刑名本。嘉慶十七年定。每月初一日。改進刑名本。萬壽聖節。千秋令節、元旦、冬至、進禮節本章之日。及王大臣進慶賀表之日。俱不進刑名本。封印、開印、冬至次日升殿行慶賀禮。俱一日不進本。嘉慶二十五年改定。冬至次日照常進本。皇帝臨雍、大閱、臨幸翰林院、升殿、啟鑾、迴鑾、文武傳臚日。先師誕日。佛誕日。立春重陽日。皇子婚日。公主下嫁日。歸甯日。嘉慶二十四年。改為不進立決本。冊封嬪日。嘉慶二十一年。改為進刑名本。 冊封　 嬪進禮節日。二十五年。改為照常進本。開印後三日。朝審秋審勾到日。嘉慶二十一年。改為准進刑名本。不進立決本。奉旨輟朝日。俱不進刑名本。鴻臚寺奏請升殿日。端陽日。中秋日。冊封嬪進禮節日。俱不進立決本。
/內閣/卷十三 內閣三/職掌一/進本
○又諭。本日大學士議奏不進刑名本單內。朕詳加酌覈。如親祭奉先殿。及恭進玉牒。惇敘殿筵燕宗室。向不進本之日。著改為不進立決本。至皇后千秋先一日初九尚在朕萬壽期內。自應仍不進刑名本章。其十一向不進刑名本之日。亦改為不進重辟本。皇子皇孫誕日日期。仍照舊進刑名本。餘俱照所議行。
○十七年諭。昨日內閣呈進永州鎮總兵武自珍遺本。因令詳查舊式。從前各大員身故。呈遞遺摺者居多。將軍督撫內。亦閒有齎進遺本者。原無一定程式。外省題進本章。例應鈐用印信。拜發時並有行禮儀注。本任之員已故。則印信固封。不當擅用。且係何人代為拜發。其事全屬蹈虛。嗣後內外大員。應呈齎遺摺者。仍准其照舊呈遞。其遺本一項。著概行停止。
○二十年奉旨。嗣後祈雨祈雪期內。若立決人犯。應在京處決者。毋庸具奏。如係在省處決者。照常進本。
○又諭。向來刑部具題本章。將立決監候二項。按日均勻呈進。本月初九日。該部呈進本二十三件內。立決者多至二十二件。共計人犯五十二名口。監候者止一件。若非因循積壓。何以至此。嗣後該部送閣進呈本章。立決本不得過八件。如數逾八件以外。著大學士將本駮回。仍將刑部　奏。
○又奉旨。向來刑部屆秋審時。因進呈黃冊。遂將各項本章減數呈遞。黃冊於進呈後留中。朕不時披覽。與每日閱看本章。兩不相妨。嗣後秋審時刑部各項本章。著照常呈遞。毋庸減數。至每年開印後三日。刑部向不進本。著減去一日。於開印後第三日進紙張本。第四第五日進輕罪本。以後陸續加數呈進。
/內閣/卷十三 內閣三/職掌一/進本
○又奏准。凡祈報齋戒日期。如遣官行禮。應遵本年所奉諭旨。立決人犯在京處決者。毋庸具奏。其餘照常進本。
○又定。每年封印前一日。內閣恭進慶賀表章。不進刑名本。
○又奏准。每年小暑節起。至立秋日止。不進直隸山東山西河南盛京五省及刑部現審立決本。
○二十一年奉旨。改自小暑節至立秋日止。不進現審立決本。自大暑節至立秋日。再停進直隸山東山西河南盛京五省立決本。
○又定。禁止屠宰日期。及每月初一日十五日。俱不進立決本。
○又定。每逢不進立決本。並不進刑名本之前一日。俱不進立決本。
○二十四年諭。嗣後每遇南郊北郊大祀之期。前五日後五日。凡在京立決重犯。俱停止具奏。著為令。
○道光五年諭。內閣為絲綸重地。向例大學士輪日到閣。閱看本章。兼覈清漢本籤。以昭詳慎。大學士托津現署刑部。並管理理藩院。事務較繁。若逐日到閣。一人勢難兼顧。著派內閣學士奕經特登額武忠額陳嵩慶朱方增。每日輪流一人。赴閣閱本。其清漢本籤。仍由托津覈定進呈。庶辦理益昭慎重。
○二十五年奉旨。嗣後貴　以下及阿哥公主等。遇有舉行吉禮時。各衙門應題應奏事件。俱著照常呈遞。毋庸　避。
○又定。每年初次恭遇御門之日不進本。嗣後再逢御門日期。進刑名本五件。不進立決本。
○咸豐四年奉旨。御門係常朝。仍應進本。
○十年奏准。嗣後有關科場月選緊要本章。仍照舊先期一日送閣外。其尋常本章。俱改於前二日送交內閣。前一日齎交批本處。次早隨摺奏事件進呈。
/內閣/卷十三 內閣三/職掌一/進本
○同治元年諭。御史劉慶奏各省題本到閣後。每多積壓。請申嚴進本限期一摺。各省督撫具題本章。先由通政使司轉送內閣。俟票籤進呈奉旨後。各部始能覈覆辦理。近來內閣呈進各省題本。每多積壓稽延。甚或移前抽後。百弊叢生。至外省官員補缺題本。內閣接到後。並不依限進呈。以致吏部無從題覆。往往應補人員。有經年累　。等候部覆。不能到任者。其餘各項本章。積壓正復不少。內閣為諸曹總匯之區。似此因循玩愒。積弊相沿。殊屬不成事體。著大學士嚴飭承辦各員。嗣後各省督撫題本到閣。按照日期。編立冊檔後。即挨次繙寫呈進。其各部院題本。或清漢字樣偶誤。亦即立時更正進呈。如仍前積壓。或移前抽後。不按到閣日期呈進。致滋弊端。即行查明嚴　懲辦。毋稍徇縱。
○又諭。內閣奏查明逾限未進各省題本。請將承辦各員議處等語。各省題本到閣後。自應按照限期。隨時譯寫呈進。乃經理各員。因循疲玩。以致本年山東等省命案等題本。積壓四件。實難辭咎。漢本堂稽查之侍讀文興慶釗英廉瑞廉。辦本之中書特克什勒玉秀。均著交部照例議處。所有未進各本。著飭令該侍讀等於明年開印後按限繙譯進呈。如再遲延。即行隨時嚴　。
○三年諭。御史賈鐸奏請剔除積弊一摺。各省題補州縣本章。例應依次繙清。按限票籤進呈。乃近來漢本堂有不至十日半月。即送漢票籤票擬者。有壓至累月經年。並不送票者。任意遲速。情弊顯然。嗣後各州縣補缺題本到閣日期。專立檔簿。登記註明。挨次繙清票擬進呈。不得逾一月之限。並奏請欽派內閣學士二員。內閣侍讀學士二員。常川到閣稽查。逾限嚴　。
/內閣/卷十三 內閣三/職掌一/進本
○光緒元年奏定進本日期。列聖列后忌辰。不進重辟本。穆宗毅皇帝誕辰。不進刑名本。忌辰不進重辟本。○又定。十月初十日。慈禧端佑康頤皇太后萬壽聖節。初九日進賀本。初十日不進本。初七初八初九十一十二十三六日。不進刑名本。自九月二十五日。至十月二十五日。不進重辟本。六月二十八日萬壽聖節。二十五日進賀本。二十六二十八兩日。俱不進本。二十五二十七二十九三十七月初一五日。不進刑名本。自六月十三日。至七月十三日。不進重辟本。辛未日不進刑名本。餘同前。
